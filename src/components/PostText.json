{
  "text":
    "Jūs pamazām pārtopat, un tas nenotiek treniņos, bet atpūtas dienās. Mēriet sev pulsu no rīta gultā pēc pamošanās. Jau pēc pāris nedēļu regulārām nodarbībām, tam vajadzētu būt mazliet lēnākam, kas nozīmēs, ka sirds nostiprinās un trenētība pieaug. Sākt apmeklēt nodarbības trīs reizes nedēļā iesaku tikai tad, kad jau spējat pilnībā atjaunot spēkus dienā starp treniņiem, drīzāk jau kādā trešajā mēnesī kopš nodarbību sākšanas. Un arī tad, trenējoties trīs reizes nedēļa, iesaku katru trešo vai ceturto nedēļu dot sev atslodzi. Tikai pamazām, ar laiku, daļai no mums izdodas iekļaut treniņus ikdienā, un iegūt enerģijas avotu, brīnišķīgo atkarību no treniņiem, kas dzīves kvalitāti paceļ jaunā līmenī – pieaug darbaspējas, māka organizēt savu laiku, ceļas pašapziņa un tā joprojām.... Ieguvumu sarakstu no regulārām fiziskām nodarbībām nav iespējams noslēgt, bet tāpat kā visu ceļojumu sākums ir pirmais solis – speriet to – dodaties pastaigā, skrējienā vai uz sporta zāli, un lai jūsu apņemšanās - uzsākt regulāri sportot piepildās!"
}
